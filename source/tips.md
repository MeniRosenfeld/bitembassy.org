---
title: כמה טיפים חשובים לשמירה על הביטקוין שלכם
permalink: tips/
---

{% he %}

שגרירות הביטקוין היא הבית הפיזי של קהילת הביטקוין בישראל כבר משנת 2013. השגרירות מתקיימת מתרומות ומופעלת ללא מטרות רווח ע"י מתנדבים במטרה להפיץ את בשורת הביטקוין, לעזור לביטקוינרים חדשים ולהוות מקום מפגש לקהילה. אנחנו מארחים כספומט ביטקוין של ביטס-אוף-גולד, משתדלים לפתוח מראשון עד חמישי ונפגשים כל יום ראשון בערב בפורום רחב יותר.

בדף הזה אספנו כמה טיפים מועילים ואזהרות לשמירה על הביטקוין שחשוב להכיר לפני שמתחילים. תמיד מוזמנים לבקר ולהתייעץ, בהצלחה וברוכים הבאים למהפכה!

---

ביטקוין היא תנועה וטכנולוגיה מהפכנית, ואנו מקווים שגם השקעה טובה - אך חשוב לנו להדגיש את הסיכונים והאתגרים בקניית והחזקת מטבעות. אנו נמצאים בפתחו של עידן חדש עם חוקים וסיכונים שאיננו רגילים אליהם:

## אין בעל בית
אין לביטקוין מנהלים או שליטה ריכוזית. אין חברת ביטקוין, אין מי שיזכיר סיסמה שאבדה או יחזיר מטבעות שנגנבו. זה הכח של ביטקוין, אבל בשימוש לא נכון זו יכולה להיות בעיה. אנחנו עוזרים לפתוח ארנקים ומייעצים כמיטב יכולתנו - אך כמובן - איננו אחראים בשום צורה לתוצאות השימוש שלכם בביטקוין. העובדה שאין "בעל בית" היא היופי והכח של ביטקוין, אבל היא גם דורשת יותר אחריות ולימוד. ביטקוין היא טכנולוגיה חדשה, נסיונית, כמעט עתידנית ועדיין לא לגמרי מתאימה למשתמשים לא טכנולוגיים.

## כח גדול משמעו אחריות גדולה

**בביטקוין את/ה הבנק**. אף אדם אחר מלבדכם אינו אחראי לשמירה מאובדן או גניבה של מטבעות שהחזקתם. חשוב לפעול באחריות ובדייקנות מאחר שאי אפשר לבטל העברות, אם שכחתם סיסמה או איבדתם את הגיבוי - אין מי שיזכיר - הכסף אבד לעד. אם פרצו לכם לארנק - אין דרך להחזיר את המטבעות או אפילו לאתר את הגנבים.  כמה נקודות חשובות בנושא אבטחה:
* זכרו שלא ניתן להחזיר מטבעות שנשלחו
* זכרו שאין מי שיכול לשחזר ארנק שאיבדתם גישה אליו
* בחרו רק ארנק מוכר ומומלץ
* ודאו שיש לכם גיבוי קר (רק נייר) מוסתר ובטוח
* בסכומים גדולים אל תשתמשו בארנקי אפליקציה רגילים, למדו על ארנקים קרים וארנקי חומרה

## סכנות מסחר והונאות
**הביטקוין שלכם רק אם הוא אצלכם בארנק** - או בשפה שלנו - רק כשאתם שולטים במפתחות הפרטיים. מטבעות שהעברתם לזירות מסחר, לשירותים שמבטיחים ריבית, להנפקות אסימונים (ICOs) או לכל מטרה אחרת - עלולים ואף נוטים שלא לחזור. היו עשרות מקרים של חברות שנתנו שירותי ביטקוין ונעלמו עם הכסף. **יש מאות הונאות פעילות ברחבי הרשת בכל רגע. היו זהירים!**

לגבי אלטים ומסחר - קניית והחזקת ביטקוין שונה לגמרי ממסחר. **אם לא סחרתם בניירות ערך לפני ביטקוין, אין לכם את הכלים לסחור. רוב הסוחרים החדשים סופגים הפסדים קשים**. אם ביטקוין תנודתי, מאות המטבעות הקטנים יותר הם כבר ממש קזינו. קל מאוד להפסיד במסחר.

**מעבר לסיכוני המסחר עצמו, מטבעות בזירת מסחר אינם בארנק שלכם, כלומר אינם בשליטתכם ועלולים שלא לחזור אם הזירה נפרצה או נסגרה מסיבה משונה כלשהי. היו גם עשרות מקרים כאלה**.

## השקעה בסיכון גבוה
השקעה בביטקוין כרוכה בסיכון גבוה; ערכו נובע כרגע בעיקר מספקולציה, מי שבונה על רווחים מהירים עלולה להתאכזב. למרות ביצועי העבר המרשימים והתקוות הגדולות לעתיד, חשוב לזכור שלא פעם ביטקוין ירד ביותר מ- 50% ואפילו 90% בתקופות קצרות וזה לא יהיה מפתיע אם יקרה שוב. אנא השקיעו באחריות ובסבלנות רק סכומים שאתם יכולים לאבד. לימדו את הטכנולוגיה כדי שתרגישו בנוח להחזיק ערך שתלוי בה.


**בברכות ברזל וליברטה, השגרירים**


### דרכי יצירת קשר ומידע נוסף:
* [קבוצת פייסבוק ״ביטקוין - הקהילה הישראלית״ (הפוסט הנעוץ מומלץ)](https://www.facebook.com/groups/Bitcoin.Israel.Community/)
* [איגוד הביטקוין הישראלי](https://www.bitcoin.org.il)
* [סדרת הרצאות "יסודות הביטקוין" ביוטיוב](https://www.youtube.com/playlist?list=PLiOFfTVghPYi-uwwLeZrntabq1001zdfd)

{% endhe %}
